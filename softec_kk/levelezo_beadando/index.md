# Módosított követelmények

**Kedves Kollégák!**

Az egyetemi épületek lezárása miatt Szoftvertechnológia I. tárgyból sem tudjuk a számonkérést a meghirdetett módon lebonyolítani. Mivel a tárgy erősen gyakorlati jellegű, az elmaradt géptermi vizsgákat egyénileg elkészítendő **projektfeladat** váltja ki, melyet szóban feltett **villámkérdések** egészítenek ki.  
A pontozási skála változatlan. A projektfeladat témája előre meghatározott, a témák véletlenszerűen kerülnek szétosztásra. 
A projektfeladatban való elmélyülés javasolt, mivel a „Szoftvertechnológia II” és az „Informatikai rendszerek fejlesztések” tárgyak is az itt megszerzett gyakorlatra épülnek. A projektfeladatot egyénileg kell elkészíteni, mivel csoportmunkánál a résztvevők hozzájárulása távolról nehezen mérhető, nehéz lenne objektív értékelést adni.

## A projektfeladat leadása

A **Moodle-ben** 2020. január 3 23:55-ig **leadandó a forráskód**. A meghirdetett vizsgaalkalmakkor az elkészített programról 3-5 perces bemutatót kell tartani, az alábbi tartalommal:

1.  A feladat bemutatása pár mondatban, melyre az elkészített program megoldást nyújt
2.  A program bemutatása működés közben a felhasználóknak
3.  A program bemutatása fejlesztői szemszögből:
	a.  Osztályok és forráskód bemutatása.
	b.  Tervezett időráfordítás összevetése tényleges időráfordítással.
	c.  Problémamegoldás során felmerülő esetleges kritikus pontok
	d.  Esetleges fejlesztési lehetőségek.

Az előre beosztott intervallumokban a hallgatónak meg kell válaszolnia néhány, a kóddal kapcsolatos technikai kérdést is. Amennyiben a kérdésekre nem érkezik kielégítő válasz, illetve a megjelölt időpontba nem elérhető a hallgató, a vizsgára nem adható pont. 

A projektbemutatók villámkérdésekkel zárulnak, melyekre azonnal kell válaszolni. Olyan kérdésekre kell számítani, amelyekre ha valaki végig csinálta a gyakorlati feladatokat és a projektet, kapásból tud válaszolni. 

**A feltöltési határidő január 3, vasárnap, 23:55.** Késedelmes feltöltés esetén minden megkezdett nap után 15 pont kerül levonásra a projektfeladatra kapott pontszámból!

A projektfeladatok értékelésének szempontrendszerét az alábbi táblázat foglalja össze, a **projektfeladatra maximum 70 pont kapható, a villámkérdésekre további 30 pont**. 

A projekt kapcsán és a bemutatón kapható pontokat az alábbi táblázat foglalja össze:

|||
|-|-|
|**Megvalósítás**: az elkészült alkalmazás milyen mértékben nyújt megoldást a kapott feladatra – a program valóban alkalmas-e a kapott probléma kezelésére. Itt kerül értékelésre a forráskód olvashatósága – beszédes változónevek, kód tördelése, megfelelő behúzások, stb. A szemináriumvezető szúrópróba szerûen belekérdezhet az egyes funkciókat megvalósító kód mûködésébe. Ha a kód mûködését illetően nem érkezik kielégítő válasz, a projektfeladatra nem adható pont.|**30p**| 
|**Vizuális megjelenés és kezelhetőség** vezérlők kézre eső, áttekinthető elhelyezése, átméretezhető ablakok kezelése, stb. Ha egy felhasználó ránéz a programra, akkor segítség nélkül rá tudjon jönni, hogyan kell használni. Itt kerül értékelésre az igényes megjelenés. A szürke háttéren szürke gombok is lehetnek igényesek, de egy egyszerű design sokat javíthat a megjelenésen.|**10p**|
|**Az alkalmazás hibatűrő képessége**: itt azt vizsgáljuk, hogy hibás adatok megadásával meg lehet-e akasztani a program működését, vagy egy hiányzó, esetleg hibás adatokat tartalmazó fájl kezeletlen kivételt generál-e. A `try` `catch` blokkok fontos szerepet játszanak ebben a kategóriában.|**10p**|
|**A bemutató értékelése**: elsősorban felhasználói szempontból kell bemutatni a programot, de a kód működésére is ki kell térni. |**20p**|
|**Villámkérdésekre adott válasz**: a kérdésekre nagyon egyértelmű választ lehet adni|**30p**|

## Előrehozott lehetőség
Azoknak, akiknek adminisztratív okokból, pl. végzős hallgatók komplex vizsgája, szükségük van arra, hogy már idén, a komplexvizsga előtt jegyet szerezzenek, szervezünk egy előrehozott alkalmat.
Aki ezzel élni szeretne, annak a projektfeladatot december 13. 23:55-ig kell leadnia.  A bemutató várható időpontja december 15, a várhatóan esti időpontot később tesszük közzé.
